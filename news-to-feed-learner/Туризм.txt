У межах розширення туристичної співпраці Харківської області з Албанією планують відкрити пряме авіасполучення між Харковом і Тираною.
Це питання, серед інших, обговорювалося під час зустрічі голови Харківької ОДА Юлії Світличної та Надзвичайного і Повноважного Посла Албанської Республіки в Україні Шпреси Курети, присвяченої 25-річчю встановлення дипломатичних відносин між Україною та Республікою Албанія, повідомляє кореспондент Укрінформу.
"Ми стаємо ближчими не тільки в бізнес-відносинах, але й у туристичній галузі. Для українців Албанія стала одним з популярних туристичних напрямів. З Києва є прямі рейси до Тирани. Було б важливо та дуже добре відкрити прямий рейс до Албанії з Харкова. Це б дало поштовх не тільки в галузі туризму, але й в освіті та бізнесовій галузі. Я знаю, що над цим планом зараз працюють та хотіла б попросити вашої допомоги", - звернулася до голови ХОДА посол.
Світлична запевнила, що в питанні впровадження прямого авіасполучення між Харковом та Тираною, так само як і у запропонованому відкритті на базі одного з харківських вишів Центру вивчення албанської мови, "з боку ХОДА буде надана вся необхідна підтримка".
За словами Світличної, Харківщина тісно співпрацює з Албанією вже не перший рік.
"З початку цього року експортне постачання зросло в 4 рази. Реалізовано низку соціальних проектів, включаючи той, в рамках якого 14 дітей з Харківщини – переможці предметних олімпіад, конкурсів Малої академії наук та інших інтелектуальних змагань – безкоштовно відпочили на березі моря в Дурресі. Звичайно, плануємо продовжувати відносини та розвивати бізнес-активність. Бачимо наше співробітництво у сфері ІТ, сільського господарства, а також машинобудування, у сферах освіти та науки", - додала Світлична.
У зустрічі також взяв участь Почесний консул Республіки Албанія в місті Харкові Шахін Омаров.
Посол та бізнес-делегація з Албанії також зустрілися з керівництвом Харківської міськради, де йшла мова про подальшу співпрацю сторін. Вже підписано угоду про партнерство між Технічним університетом Тирани і Харківським національним університетом радіоелектроніки.
Посол Курета запропонувала відкрити в Харкові пам'ятник Матері Терезі, а в Тирані - монумент Тарасу Шевченку. Перший заступник міського голови Харкова Ігор Терехов підтримав ініціативу й повідомив, що харківські скульптори та архітектори почнуть роботу над візуалізацією пам'ятника українському поетові, який можна було б встановити в Албанії.


Кам`янець-Подільська фортеця на зимові свята працюватиме без вихідних
Упродовж новорічно-різдвяних свят Стара фортеця в Кам'янці-Подільському працюватиме без вихідних.
Дещо зміняться лише години відвідування, повідомляє прес-служба Кам'янець-Подільської міської ради.
"Упродовж новорічно-різдвяних свят Стара фортеця працюватиме без вихідних... З 25 грудня 2018 року і до 7 січня 2019 року фортеця буде відчинена для відвідувачів", - йдеться в повідомленні.
Водночас зазначається, що 25 грудня музей працюватиме з 12.00 до 16.00, 31 грудня - з 9.00 до 15.00, 1 та 7 січня - з 12.00 до 16.00, 6 січня - з 9.00 до 16.00.


Польський авіаперевізник тимчасово закриє один із маршрутів зі Львова
Польська авіакомпанія LOT з 15 січня до 27 квітня 2019 року скасує виконання рейсів Ольштин-Мазури – Львів.
Про це розповів директор з комунікацій авіакомпанії Адріан Кубіцький, повідомляє ЦТС.
За його словами, в поточному році рейси Ольштин-Мазури – Львів були популярні серед пасажирів, але після 15 січня перевізник не має наміру їх виконувати. Знову перельоти за цим маршрутом будуть запущені з 27 квітня і здійснюватимуться до 1 жовтня 2019 року двічі на тиждень – щовівторка й щосуботи в нічний час.
Розклад рейсів збережеться колишній. Виліт зі Львова – о 01:40, приземлення в аеропорту Ольштин-Мазури – о 02:15. У зворотному напрямку виліт – о 03:10, приземлення у Львові – о 05:35.
Маршрут обслуговуватиме ВС Bombardier Q400 z на 78 крісел.
Нагадаємо, що рейси з Ольштина до Львова були запущені 28 березня цього року.
Аеропорт Ольштин-Мазури (Шимани) є найновішою серед польських повітряних гаваней.


У Луцькому замку влаштують новорічну містерію
Цьогоріч лучани й гості міста зможуть зустріти Новий рік у стінах замку Любарта, де з 31 грудня до 1 січня триватиме фестиваль "Новорічна містерія в Луцькому замку 2019". 
Як розповіла начальник Управління туризму і промоції міста Луцьк Катерина Теліпська, на учасників чекає справжня казка, повідомляє Zruchno.Travel. 
"Ми вперше проводитимемо подібний захід – свято в новорічну ніч у Луцькому замку. Ми ще самі досі не знаємо, що саме відбуватиметься, тому що організатори все ще тримають інтригу. Але ми точно знаємо, що буде смачно, весело, буде багато різних активностей", – сказала Теліпська.
Зокрема, в програмі фестивалю – виставка льодових скульптур, вогняне шоу, новорічні ілюмінації, яскрава розважальна програма за участю відомих музичних колективів України, Снігуроньки та Санти.
Крім того, кожен зможе долучитися до благодійності і передати через резиденцію Святого Миколая подарунок дітям-сиротам. Кошти, виручені за вхідні квитки, спрямують на благодійність.


Івано-Франківськ після перерви готується до конкурсу різдвяних дідухів
В обласному центрі Прикарпаття готуються до конкурсу різдвяних дідухів. Через відсутність коштів його не проводили два роки поспіль.
Про це кореспонденту Укрінформу повідомила завідувач фольклорного відділу Івано-Франківського обласного науково-методичного центру туризму та культури Стефанія Капустинська.
«18 грудня у нас буде проходити конкурс різдвяно-новорічної атрибутики «Дідух-2018». Два роки поспіль ми не могли провести цей конкурс через відсутність грошей. Цього року фінансування отримали. Якщо колись дідухом ми бачили звичайний сніп з вівса, жита чи пшениці, то тепер наші майстри роблять шедеври, справжні витвори мистецтв», - каже Капустинська.
За її словами, у цьому конкурсі свою майстерність готуються показати близько 10 самобутніх майстрів області.
Дідух — українська різдвяна прикраса, символ пожертвування найкращого збіжжя у хліборобських культурах. На Покутті, Гуцульщині та Бойківщині дідух символізує родоначальника сім'ї — діда, а також усіх предків. Дідуха робили з першого зажинкового чи останнього обжинкового снопа. До хати його вносили напередодні Різдва, а зберігали до Водохреща. Дідух ставили на найпочесніше у хаті місце — під образами. Після свят дідуха спалювали, і це символізувало те, що душам померлих час повертатися на небо.


В Україну зайде ще один європейський лоукостер
Австрійський лоукостер Laudamotion, який є "дочкою" ірландської авіакомпанії Ryanair, розпочне з 1 лютого 2019 року здійснювати прямі рейси за маршрутом Відень – Київ (Міжнародний аеропорт "Бориспіль").
Про це повідомляє австрійський спеціалізований авіаційний портал Аustrianaviation. 
"Австрійська Laudamotion додатково до вже заявленого маршруту до Штутгарта також розпочинає рейси до Києва, Родоса, Міконоса, Іракліона, Коса, Корфи, Марракеша та Закінтоса", - йдеться в повідомленні.
За дев’ятьма новими сполученнями кількість рейсів зростатиме. Як повідомляється, до Києва Laudamotion літатиме з лютого наступного року щотижня в понеділок, вівторок, середу, четвер та неділю.

За словами директора лоукостера Андреаса Грубера, квитки на нові сполучення в межах літнього розкладу польотів 2019 року коштуватимуть від 19,99 євро.
Згідно з інформацією Аustrianaviation, квитки на нові маршрути Laudamotion можна буде купити вже з 13 грудня.


Одесу хочуть зробити найяскравішим різдвяним містом України
На одеських вулицях з 23 до 25 грудня триватиме третій за ліком Міжнародний фестиваль світлового мистецтва Odessa Light Fest.
Про це повідомляється на сторінці заходу в Facebook. 
"Із 23 по 25 грудня в Одесі пройде Третій Міжнародний фестиваль світлового мистецтва Odessa Light Fest, який завершує естафету фестивалів світла по всьому світу, а Одесу перетворює на найяскравіше різдвяне місто країни. Головним героєм в цьому дійстві буде світло, створене візуальними майстрами з 14 країн світу. До творчого процесу фестивалю приєдналися художники з України, Франції, Бразилії, Іспанії, Республіки Білорусь, Італії та інших країн", – йдеться в публікації.
На традиційному центральному майданчику фестивалю – Думській площі – щовечора запалюватимуть шоу. У перший день, 23 грудня, відбудеться урочиста церемонія відкриття і мультимедійний шоу-спектакль "Диригент світла". Особлива роль в грандіозному дійстві буде у гігантської світлової маріонетки, а кульмінацією стане піротехнічно-світлове шоу.
У понеділок, 24 грудня, відбудеться конкурс VJ і відеопроекцій 3D Video Art на, присвячений темі "Наука як диво". Глядачі зможуть не тільки споглядати за перетворенням фасаду міської ради, а й проголосувати за одну з меппінг-проекцій. Кращі роботи будуть представлені в фіналі.
У третій день покажуть кращі конкурсні роботи різних років фестивалю. А фінальним акордом стане битва між художниками зі світла, які створять світлове шоу, під різні інтерпретації та аранжування колядки "Щедрик" Миколи Леонтовича.
Підтримуватимуть атмосферу свята, запевняють організатори, світлові інсталяції в різних куточках центру. Hotel de Paris Odessa MGallery by Sofitel перетвориться на справжнє цифрове полотно з дивовижними картинними орнаментами Клімта, а біля Одеського національного академічного театру опери та балету глядачі зможуть знайти цікаву світлову інсталяцію, що отримала назву "Алхімія".

Фуертевентура - другий за розміром острів Канарського архіпелагу - славиться своїми пляжами, один із яких останнім часом приваблює все більше туристів.
Розташований у місті Корралехо Попкорн-Біч отримав свою назву невипадково - берег дійсно має такий вигляд, ніби його посипали товстим шаром повітряної кукурудзи,Насправді це згладжені морськими хвилями шматочки білих коралів, викинуті на берег, де вони змішуються з чорним вулканічним попелом і піском, що робить їх дуже схожими на попкорн, посипаний перцем.
Донедавна Попкорн-Біч був не дуже популярним. Однак завдяки Instagram пляж отримав всесвітню славу, і на нього приходить все більше туристів.


На Закарпатті зацвів "зимовий" шафран
В Ясінянському лісомисливгоспі, що в Закарпатській області, напередодні Нового року зацвів шафран, який ще називають крокусом.
Про це повідомила прес-служба Закарпатського обласного управління лісового та мисливського господарства на своїй сторінці в Facebook.
"Маленьке диво природи серед похмурої зими", - йдеться в дописі.
Нагадаємо, що цю квітку з яскраво-фіолетовими, іноді білими, бутонами, яка навесні вкриває цілі галявини, занесено до Червоної книги.


"В'язання Василів" може стати об'єктом нематеріальної культурної спадщини
В Івано-Франківській області науковці вважають, що різдвяна традиція "в'язати Василів", яка існує в селі Липівка Рогатинського району, може увійти до національного реєстру об’єктів нематеріальної культурної спадщини.
Про це кореспонденту Укрінформу повідомила завідувач фольклорного відділу Івано-Франківського обласного науково-методичного Центру туризму та культури Стефанія Капустинська.
"Ми вважаємо, що традиція віншування (вітання – ред.) Василів, яка існує в селі Липівка, Рогатинського району, а це на Опіллі, може увійти до національного реєстру об’єктів нематеріальної культурної спадщини. У селі Липівка існує дуже цікавий, своєрідний і самобутній обряд. Це є жива традиція, бо й досі дівчата ходять "в'язати Василів", як казали колись", – зазначила Капустинська.
За її словами, на свято Василія Великого дівчата у Липівці виплітають спеціальний грегор (вінок – ред.) з гілок сосни і перев’язують ними чоловіків на ім’я Василь ніби рушниками, через плече. Потім надівають на чоловіків каракулеві шапки, заквітчані також сосною та колосочками, й вручають їм Різдвяну Зірку, водночас гарно віншуючи Василя у колі. Опісля всі разом йдуть колядувати.
Відомо, що свято Василя Великого відзначають 14 січня. Це одне з найбільших релігійних свят Різдвяного циклу. Традиційно після Служби Божої у цей день посівальники засипають зерном біля хати рідних та знайомих, вітаючи їх зі святом Василія та Старим Новим роком. Вважають, що у цей день до хати першим має зайти чоловік, щоб у родині увесь рік було добре.


У Карпатах знайшли 90-річну світлину гуцульської коляди
В Івано-Франківській області науковці збирають історію коляди у Верховині. Найдавнішій світлині, яка засвідчує гуцульський обряд, - понад 90 років.
Про це кореспонденту Укрінформу повідомила завідувач фольклорного відділу Івано-Франківського обласного науково-методичного центру туризму та культури Стефанія Капустинська.
«Нам треба зібрати історію про те, що наша коляда дуже давня. Маємо багато вирізок газет, в яких упродовж 10 років описували, як проходить районний фестиваль коляди у Верховині. В одній із них ми знайшли фотографію, яка показує, як проходила коляда у 1926 році. Коли ми знайомимося з колядницькими партіями, то бачимо, що є жива традиція коляди, бо її співають з 18 до 70 років і старші. Тобто, ця традиція жива і буде продовжуватися, бо молоде покоління вчиться колядувати у старших газдів і робить це неперевершено», - стверджує Капустинська.
За її словами, історичні свідчення про гуцульську коляду у Верховині необхідні для її представлення до переліку нематеріальної спадщини ЮНЕСКО.
Зараз документи готують до Міністерства культури України, щоб обряд гуцульської коляди внесли до Національного переліку елементів нематеріальної культурної спадщини.
«На різдвяні свята будемо продовжувати досліджувати гуцульську коляду. Також будемо просити згоду кожної колядницької партії, а їх є не менше 15, на представлення гуцульської коляди до списку ЮНЕСКО», - зауважила науковець.
Коляда – це різдвяна пісня. У Верховині гуцульську коляду виконують виключно чоловіки.

На Буковині реконструюють покинуту туристичну базу
У Чернівецькій області відновлюють стару покинуту туристичну базу "Перлина гір". Будівельні роботи планують завершити вже наступного року.
Про це повідомили в прес-службі Чернівецької ОДА. 
"За останні роки ми здійснили реконструкції в багатьох освітніх, медичних та культурних установах, проте саме реконструкція туристичної мультифункціональної бази "Перлина гір" в с. Банилів-Підгірний Сторожинецького району є об’єктом розвитку", – сказав заступник голови обласної державної адміністрації Ігор Богатирець під час огляду стану виконання робіт на об’єкті.
За його словами, стара закинута база розташована недалеко від гірськолижного курорту "Мигово" та поблизу дороги, що веде до міжнародного пункту пропуску "Красноїльськ". Крім того, переконані в ОДА, туристів має приваблювати природний ландшафт Банилова-Підгірного.
У 2016 році обласна державна адміністрація підготувала проект розбудови мультифункціональної бази "Перлина гір" і подала його в Київ на фінансування із державного фонду регіонального розвитку. Проект був погоджений. Загальна кошторисна вартість у цінах 2016 року – 29953,810 тис. грн. У 2017 році розпочалися роботи. Термін реалізації проекту – три роки. Відтак, у 2019 році планується завершення будівництва.
У Чернівецькій ОДА зазначають, що за два роки встигли побудувати нову велику їдальню, здійснити прибудову (нові приміщення) скалодрому та сучасного спортзалу, підсилити перекриття між поверхами, зробити внутрішні оздоблювані роботи, влаштувати нову систему опалення, провести нові електромережі.
Крім того, на території закладу планується побудувати велодоріжки, футбольний та волейбольний майданчики, окремо буде місце для розташування наметового містечка та багато іншого. В адміністрації запевняють, що "Перлина гір" буде доступною для людей з обмеженими фізичними можливостями.


З України до Польщі курсуватиме новий поїзд
Наступного тижня в перший рейс вирушить новий поїзд сполученням Львів – Перемишль.
Про це повідомляє прес-служба АТ "Укрзалізниця". 
"З 20 грудня цього року Укрзалізниця запускає новий поїзд № 90/89 Львів – Перемишль. Поїзд курсуватиме цілий рік у дні підвищеного пасажиропотоку та розпочне перевозити пасажирів уже під час цьогорічних святкових перевезень – з 20 грудня по 7 січня, згідно з графіком", – йдеться в публікації.
Поїзд № 89 вирушатиме з Перемишля о 10:15 та прибуватиме до Львова о 13:45. Зі Львова поїзд відправлятиметься о 16.00 та прибуватиме до Перемишля о 17:46. Час прямування поїзда становитиме близько 2,5 години.
Поїзд складатиметься з 6 купейних вагонів з місцями для сидіння 2-го класу. Вартість проїзду – близько 253 грн.
Про дати курсування поїзда та графік руху можна дізнатися на сайті Укрзалізниці, а квитки – придбати в залізничних касах.


Гідів відправили в подорож дипломатичним Харковом
У Харкові в середу, 12 грудня, влаштували інформаційний тур про дипломатичну спадщину й історію розвитку міжнародного співробітництва міста.
Участь у воркшопі в межах проекту "Харків – місто професій" беруть місцеві гіди й екскурсоводи, повідомляє прес-служба Харківської міськради. 
"Гідам покажуть дипломатичні представництва, які працюють в місті сьогодні, і ті місця, в яких в різний час перебували дипломатичні місії різних держав. Основне завдання – щоб отриману інформацію гіди потім презентували гостям міста й харків'янам. Тому що дуже часто ми не знаємо свою історію, в даному випадку – чому Харків є дипломатичним центром і центром міжнародного співробітництва", – зазначила заступник директора Департаменту міжнародного співробітництва Юлія Згурська.
Під час екскурсії гіди відвідають близько 20 об'єктів – діючі почесні й генеральні консульства, а також місця, де в ХІХ-ХХ століттях розташовувалися посольства, консульства інших країн, і почують розповіді про видатних людей інших держав, які зробили свій внесок у розвиток міста.
Як повідомила організатор заходу, керівник Міського туристичного інформаційного центру Світлана Рязанова, гідам представлять унікальну інформацію, якої немає в жодному джерелі.
"Колись давно в Харкові існувало дев'ять консульств – Франції, Німеччини, Бельгії, Перське консульство. Це інформація унікальна. Частина будівель, де розташовувалися консульства, сьогодні мають інше призначення, а частина архітектурних пам'яток зруйнована", – зазначила Рязанова.
За словами Юлії Згурської, сьогоднішня екскурсія – перша в межах проекту "Харків – місто професій". Надалі в місті проведуть інфотур "Харків медичний", "Харків культурний" та ін., присвячені різним галузям діяльності міста.
Варто зазначити, що сьогодні в Харкові діють 12 почесних і два генеральні консульства різних держав, зокрема, Німеччини, Франції, Польщі, Албанії, Грузії, Вірменії, Бразилії, Азербайджану, Литви, Словенії, Чехії, Туреччини.


“Бориспіль” привітав 12-мільйонного пасажира
Міжнародний аеропорт “Бориспіль” привітав Марію Колесникову з Києва, яка стала 12-мільйонним пасажиром.
Про це повідомляє прес-служба летовища в Facebook.
“Сьогодні Міжнародний аеропорт “Бориспіль” привітав 12-мільйонного пасажира! Знайомтеся – ним стала Марія Колесникова з Києва. Її сім’я готувалася до рейсу Київ - Берлін авіакомпанії МАУ і зненацька… Привітання, квіти, подарунки від аеропорту”, - йдеться в повідомленні.
За інформацією прес-служби, персонал аеропорту сподівається, що це насправді приємний сюрприз та гарний старт родинної мандрівки на різдвяні ярмарки Берліна.
“Сьогоднішня подія якнайкраще засвідчує, що наша команда працює на результат. Аеропорт продовжує нарощувати пасажиропотік згідно з річним планом розвитку. Це означає, що ми обираємо чіткі орієнтири і рухаємося у правильному напрямку”, - прокоментував подію керівник аеропорту “Бориспіль” Павло Рябікін.


Таїланд запропонував туристам подорожувати без готівки
У Таїланді для мандрівників запустили банківські картки Visit Thailand, які можна поповнювати в будь-якій валюті.
Про це повідомляє NNT.
"Мережа пунктів обміну валют Super Rich представила карту Visit Thailand, що дає змогу туристам подорожувати Таїландом без готівки", - йдеться в повідомленні.
Придбати картку можна в Міжнародному аеропорту Бангкока "Суварнабхумі" та філіях Super Rich по всьому Таїланду. Її вартість становить 150 батів (близько 130 гривень).
Мандрівники можуть поповнювати Visit Thailand в будь-якій валюті без комісії. Після поповнення балансу картку можна використати для оплати різних послуг і товарів у торгових точках, які приймають Master Card.
Крім того, користувачі можуть завантажити на свій смартфон додаток VisitThailandCard, щоб відстежувати історію платежів і керувати ними.
За словами тайського віце-прем'єр-міністра Праджина Джунтонга, уряд працює над тим, щоб перетворити Таїланд на країну з цифровою економікою, в якій фінансові технології використовуються в усіх секторах. Visit Thailand Card забезпечить мандрівникам більшу безпеку, оскільки їм не потрібно буде мати з собою готівку, додав чиновник.
Як повідомляв Укрінформ, тайський уряд схвалив рішення про скасування візових вимог для громадян України, що прибувають до королівства з туристичною метою на термін до 30 діб.


Названо найкращу країну для пригодницького туризму
Чилі стала найкращою країною для пригодницького туризму за версією World Travel Awards.
Південноамериканська держава отримує цю нагороду вже третій рік поспіль, повідомляє Lonely Planet.
Чилі вважається ідеальним місцем для прихильників екстремального відпочинку. Це справжній рай для тих, хто займається серфінгом, дайвінгом, кайтсерфінгом або плаває на каяку. Цьому сприяє гарний клімат і берегова лінія завдовжки понад 4000 кілометрів.
А ще ця країна багата на льодовики: їх тут понад 2000, більшість - недосліджені.
Для шанувальників парапланеризму ідеальним місцем може стати місто Ікіке, розташоване між пустелею Атакама і Тихим океаном.
Крім того, охочі можуть випробувати себе, проїхавши найсухішою пустелею в світі та її гігантськими солоними озерами на велосипеді.
У місті Сан-Педро-де-Атакама можна вирушити на екскурсію, під час якої піднятися на 4000 метрів, побачити вулкани та лагуну Місканті.
Шанувальникам зимових видів спорту слід вирушити до Анд, де можна покататися на лижах, сноубордах і тюбінгах, а річки в центральній і південній частинах Чилі - ідеальне місце для рафтингу.
Премія World Travel Awards заснована 1993 року і вважається найпрестижнішою нагородою в галузі туризму.


Укрзалізниця призначила на новорічні свята додаткові рейси Київ-Харків
“Укрзалізниця” призначила на новорічно-різдвяні свята додаткові рейси швидкісного поїзда «Інтерсіті+» №720/719 Київ – Харків – Київ.
Про це повідомляє медіацентр "Магістраль".
"Для перевезення пасажирів у період новорічних та різдвяних свят призначено додаткові рейси швидкісного потяга "Інтерсіті+" № 720/719 Київ – Харків – Київ", - йдеться у повідомленні.
Потяг "нтерсіті+" № 720 Київ – Харків вирушає з Києва о 18:30 та прибуває до Харкова о 23:34.
У зворотньому напрямку з Харкова потяг №719 Харків – Київ відправляється о 05:53 та прибуває на станцію Київ-Пасажирський о 11:10.
Швидкісний поїзд зупиняється на станціях Дарниця, Бориспіль, Гребінка, Лубни, Ромодан, Миргород, Полтава-Київська.


На Закарпатті влаштують перший гірський похід Миколайчиків
Клуб піших туристів на Закарпатті оголосив набір до групи для сходження 15 грудня на одну із гірських вершин у костюмах Миколая.
Про це кореспонденту Укрінформу повідомив організатор походу – закарпатський гід Орест Когут.
"Цьогоріч плануємо провести перший на Закарпатті гірський похід Миколайчиків. Акція відбувається в рамках заходів до щорічного Параду Миколайчиків в Ужгороді", – сказав Когут.
За його словами, попередній маршрут гірського походу проходитиме в Перечинському районі, який є сусіднім з обласним центром. Рівень маршруту визначено як легкий, підходить для дітей.
Організатори очікують на акції до 20 осіб.
Парад Миколайчиків — благодійна акція, яка роками поспіль проводиться в Ужгороді , останнім часом і в інших містах Закарпаття (Мукачево, Перечин) до дня Святого Миколая. Люди одягаються в червоні костюми, ходять вулицями, співають різдвяних пісень, дзеленчать дзвіночками та роздають перехожим цукерки.


«Коляду на Майзлях» відкриє Ніна Матвієнко
В Івано-Франківську Міжнародний різдвяний фестиваль «Коляда на Майзлях» відкриє народна артистка України Ніна Матвієнко.
Про це повідомив Івано-Франківський міський голова Руслан Марцінків.
«Вже з нетерпінням чекаємо Міжнародний фестиваль «Коляда на Майзлях». Радий повідомити, що на відкритті фестивалю для нас виступить незрівнянна Ніна Матвієнко. А закриватиме захід Марія Бурмака», - повідомив Руслан Марцінків.
Окрім цього, зазначив мер, на фестивалі оригінальну програму представить заслужена артистка України Галина Баранкевич та багато народних й аматорських колективів з України та з-за кордону.
Відомо,  що цього річ Різдвяний фестиваль «Коляда на Майзлях» відбуватиметься з 8 до 14 січня.
У  день закриття фестивалю вперше очікують главу УГКЦ Святослава, який очолить архиєрейську літургію та відвідає концерт.
Різдвяний фестиваль «Коляда на Майзлях» цього року вперше відбудеться в статусі міжнародного. Традиційно, він збирає виконавців різдвяних колядок та щедрівок  у храмі  Царя Христа монастиря отців Василіян Української греко-католицької церкви, що розташований в мікрорайоні Майзлі Івано-Франківська.
Мета фестивалю – відродження  духовної спадщини України в часі святкування Різдва Христового, популяризація і розвиток  вокально-хорового мистецтва, обмін творчими досягненнями серед мистецьких колективів.


Львів запрошує на чотириденний фестиваль свічок
У Львові на площі Музейній упродовж 13-16 грудня триватиме фестиваль свічок, усі відвідувачі якого зможуть отримати подарунок.
Про це повідомляє прес-служба Львівської міської ради. 
"З нагоди святкування 5-річчя "Львівської свічкової мануфактури", 13-16 грудня, на площі Музейній, 1, відбудеться Фестиваль свічок, який створить атмосферу неймовірного затишку, романтики та невимушеного спілкування. Відкриття фестивалю відбудеться 13 грудня, о 12.00 год. Відомі львів’яни виготовлятимуть свічки на майстер-класі "Зроби свічку до Різдва". Запрошені Оксана Муха, Піккардійська Терція, гурт KURBASY", - йдеться в публікації.
Зазначається, що в перший день фестивалю усім відвідувачам свята даруватимуть "п'ятірку", парафіновий відбиток руки.
В межах заходу відбуватимуться майстер-класи з виготовлення свічок. Кожен охочий зможе створити свічку власними руками до Різдва. Відвідувачі матимуть можливість спостерігати за процесами різьблення та розпису свічок, створення парафінових картин.

Фестиваль пряників вдруге проведуть в Ужгороді цими вихідними — 15-16 грудня. Це родинне свято, де можна буде придбати ексклюзивні солодощі та взяти участь у благодійному аукціоні.
Про це в коментарі кореспонденту Укрінформу розповів Олександр Коваль, організатор Закарпатського фестивалю пряників.
“Другий Закарпатський фестиваль пряників пройде в Ужгороді цими вихідними — 15-16 грудня. Ідея фесту — це родинне свято, де можна придбати ексклюзивні солодощі і  взяти участь у благодійному аукціоні — якраз в дусі прийдешнього свята Миколая. Цьогоріч ужгородці збиратимуть кошти на лікування Крістіни Яремчук”, - повідомив Коваль.
Зі слів організаторів, містян закликають самотужки спекти до фесту пряниковий будиночок та долучитися до розбудови святкового солодкого містечка у "Совиному гнізді", де відбудеться фестиваль. Впродовж цього тижня свої солодкі вироби просять приносити у визначені крамниці в Ужгороді. Згодом, уже під час самого фестивалю, ці будиночки продадуть на благодійному аукціоні, а гроші передадуть на лікування Крістіні Яремчук. Стартова ціна — від 200 грн за будиночок.
Офіційно у фестивалі беруть участь близько десяти кондитерів, приватних підприємців.
Торік захід відвідало понад дві тисячі людей.
“До такого напливу організатори були не готові, стався казус: усі пряники продали в перший день фесту. Тому цьогоріч пряників напекли ще більше”, - пригадує Коваль.
Також, за його словами, на відвідувачів фесту чекають фотозони, майстер-класи із розпису пряників, анімація, хімічна вистава для дітей та фаєр-шоу увечері.


Укрзалізниця назвала пріоритет № 1 при оформленні колективних замовлень
При обробці заявок на групові перевезення Укрзалізниця в першу чергу надає пріоритет перевезенню дітей.
Про це сказав директор департаменту з організації внутрішніх та міжнародних пасажирських перевезень АТ "Укрзалізниця" Олександр Красноштан, повідомляє прес-служба компанії.
"Для Укрзалізниці перевезення груп дітей – пріоритетна місія, до якої ставимося з повною відповідальністю, як у питанні першочергового оформлення квитків, так і в питаннях надання вагонів відповідної якості. Загалом Укрзалізниця жодного разу не відмовилася від групових заявок на перевезення дітей", – зазначив Красноштан.
За його словами, станом на 11 грудня 2018 року Укрзалізниця вже задовольнила 1227 заявок на 56 тис. місць для перевезення дітей. Це значно більше показника минулого року, коли було 423 заявки на перевезення 16 тис. дітей, підкреслив він.
Красноштан зауважив, що в разі, якщо з об’єктивних причин Укрзалізниця не може виконати заявку через брак місць, перевізник завжди запропонує альтернативний варіант, наприклад, виїзд в іншу дату, або призначить додатковий поїзд.
Він також повідомив, що наразі залишилося опрацювати 44 заявки на перевезення груп дітей. Це буде зроблено найближчим часом. Зокрема, Красноштан запевнив, що квитки отримає також група дітей, яка вирушає на початку січня до Яремчі. «Наразі нема жодних приводів для хвилювань з боку організаторів цієї поїздки. Ця заявка буде обов’язково задоволена, як і всі інші», – додав він.
Красноштан закликав організаторів відпочинку дітей при виникненні будь-яких питань повідомляти на гарячу лінію Укрзалізниці за тел. 0800-503-111.
Як повідомляв Укрінформ, наразі Укрзалізниця проводить роботу з призначення додаткових поїздів – вони з’являються щодня. У цьому році їх буде 30, і ними щодня буде перевозитися понад 20 тис. пасажирів.


SkyUp відкрила продаж квитків на новий напрямок
Авіакомпанія SkyUp, яка позиціонує себе як лоукост, оголосила про початок продажу квитків на рейси з Києва на іспанський курортний острів Мальорка.
Перельоти зі столиці України в аеропорт Пальма-де-Мальорка стартують 2 червня 2019 року, повідомляє ЦТС із посиланням на інформацію, оприлюднену перевізником.
Ціна квитків на переліт в одну сторону без багажу стартує від 2 тис. 506 грн, з багажем – від 3 тис. 201 грн.
Згідно з розкладом на сайті перевізника, рейси виконуватимуться двічі на тиждень – щосереди та щонеділі. Останній рейс за вказаним маршрутом в літньому сезоні 2019 року буде здійснено 29 вересня.
Як повідомлялося раніше, в травні-червні в SkyUp стартують перельоти за такими напрямками з Києва: Батумі, Ларнака, Ріміні, Неаполь, Сицилія (Катанія), Аліканте, Тенеріфе.
Крім того, авіакомпанія почала продаж квитків на внутрішні рейси – з Одеси до Києва і Харкова, які здійснюватимуться з 2 червня наступного року.


Депутати назвали головні причини проблем українських туристів
Комітет Верховної Ради з питань сім’ї, молодіжної політики, спорту та туризму оприлюднив ключові причини проблем українських мандрівників у туристичному сезоні 2018 року.
Про це повідомляється на сайті Верховної Ради України за підсумками засідання Комітету. 
"Регулярні невиконання туроператорами умов, які прописані у договорах, призводять до постійних порушень прав туристів", – наголосив голова Комітету Артур Палатний.
На основі аналізу галузевого законодавства він окреслив головні причини проблем на туристичному ринку.
Зокрема, не працює інструмент фінансової гарантії, що регулюється статтею 15 Закону України "Про туризм". У разі, якщо туроператор припинив діяльність, туристи залишаються ні з чим, і навіть виграна справа в цивільному суді не гарантує повернення сплачених коштів. У Законі Україні "Про туризм" не прописана відповідальність туристичних операторів і туристичних агентів за неналежне виконання або невиконання договору.
Крім того, в Комітеті підкреслили, що не працює стаття 20 Закону України "Про туризм" в частині непоселення в готель. У чинній редакції туристу, якого не поселяють, а альтернатива, яку надають, категорично не влаштовує, пропонується повернення в Україну і компенсація за невикористані послуги фактично тільки за готель.
"Тож, щоб не залишитися без відпустки і без грошей на новий тур, турист змушений погоджуватися на запропоновану альтернативу. Деякі туроператори цим зловживають", - акцентували увагу парламентарі.
До того ж, зауважили в Комітеті, не працюють ліцензійні умови, зокрема – пункт 23 (тільки 21% туроператорів з чинними ліцензіями здали статистичну звітність за 2017 рік, а подані звіти не проходять навіть елементарну перевірку на відповідність дійсності). Водночас орган ліцензування в галузі туризму відповідно до покладених на нього завдань не завжди може позбавити ліцензії туристичне підприємство, щодо якого є скарга на неякісне або несвоєчасне надання туристичних послуг. Адже орган ліцензування за результатами скарги може лише перевірити діяльність ліцензіата щодо дотримання ним ліцензійних умов провадження туроператорської діяльності.
Також не працює норма, описана в пункті 8.1 Правил чартерних перевезень, затверджених Міністерством інфраструктури. Вона прямо зобов'язує чартерного перевізника повернути пасажирів у терміни, зазначені на квитках. Під час укладання договору між авіакомпанією та туроператором на ці цілі передбачено депозит.
З огляду на це голова Комітету з питань сім’ї, молодіжної політики, спорту та туризму зазначив, що є необхідність вдосконалення механізму та зміни акцентів у питанні захисту прав вітчизняних туристів.


Антимонопольний комітет має перевірити туроператорів – парламентарі
Комітет Верховної Ради з питань сім’ї, молодіжної політики, спорту та туризму рекомендував Антимонопольному комітету провести перевірку дотримання туристичними операторами антимонопольного законодавства.
Про це повідомляється на сайті парламенту за підсумками засідання Комітету ВР, під час якого розглядалися питання масових порушень прав українських туристів у цьогорічному туристичному сезоні. 
"…Антимонопольному комітету провести перевірку дотримання туристичними операторами антимонопольного законодавства, в тому числі, стосовно туристичних компаній ТОВ "Оазіс Тревел Україна" та ТОВ "Джоін АП" та всіх його дочірніх компаній, а також інших юридичних осіб, які працюють під брендом Join UP!", - йдеться в публікації.
Зазначається, що Комітет також рекомендував Генеральній прокуратурі та Антимонопольному комітету посилити контроль за здійсненням досудового розслідування всіх розпочатих кримінальних проваджень щодо порушення прав споживачів туристичних послуг.
Як повідомляв Укрінформ, Комітет також рекомендував Кабінету Міністрів підготувати та внести до Верховної Ради зміни до Закону України "Про туризм". Зокрема, йдеться про запровадження права туроператора реалізовувати туристичні послуги шляхом формування і видачі електронного ваучера через Єдиний реєстр електронних ваучерів, розроблення механізму нової ефективної системи оподаткування, створення Реєстру учасників туристичного ринку – туроператорів та турагентів.


Комітет Ради рекомендує змінити туристичне законодавство
Комітет Верховної Ради з питань сім’ї, молодіжної політики, спорту та туризму рекомендував Кабміну розробити зміни до закону "Про туризм" через масові порушення прав українських туристів у 2018 році.
Про це повідомляється на сайті Верховної Ради за підсумками засідання Комітету ВР. 
"Комітет з питань сім’ї, молодіжної політики, спорту та туризму рекомендував Кабінету Міністрів підготувати та внести до Закону "Про туризм" зміни щодо запровадження права туроператора реалізовувати туристичні послуги шляхом формування та видачі електронного ваучера через Єдиний реєстр електронних ваучерів", – йдеться в повідомленні.
Крім того, уряду рекомендують доручити Міністерству економічного розвитку і торгівлі разом з Міністерством фінансів розробити механізм нової ефективної системи оподаткування, а також запровадити дієвий механізм ідентифікації учасників туристичного ринку. Йдеться про створення Реєстру учасників туристичного ринку – туроператорів та турагентів.
Ще одним кроком має стати прискорення ухвалення Постанови Кабінету Міністрів України "Про внесення змін до Ліцензійних умов провадження туроператорської діяльності" щодо посилення відповідальності туроператорів і турагентів. У ній, зокрема, планується передбачити зобов'язання туроператорів починати продаж туристичного продукту, що включає чартерні перевезення, тільки після укладення договору з постачальником перевезення, в якому має бути прописано узгоджену серію чартерних рейсів із зазначенням маршруту, початку та закінчення серії чартерних рейсів.
Парламентарі також рекомендують прискорити здійснення перевірки туристичних компаній ТОВ "Оазіс Тревел Україна" та ТОВ "Джоін АП" і всіх його дочірніх компаній, а також інших юридичних осіб, які працюють під брендом Join UP! на предмет дотримання ліцензійних вимог.
"Доручити Міністерству інфраструктури посилити відповідальність авіакомпаній за виконання договірних зобов’язань та зобов’язати їх публікувати у себе на офіційному сайті повну інформацію щодо законтрактованих чартерних рейсів; проводити моніторинг договорів на предмет відповідності законтрактованих обсягів перевезення наявному технічному парку (резервного фонду повітряних суден)", - йдеться в рекомендаціях.

Фіни вирішили привернути увагу мандрівників до маленького муніципалітету, де "немає нічого".
У Падасйокі, розташованому за 50 кілометрів від Лахті на березі озера Пяйянне, живе лише три тисячі осіб, повідомляє Yle.
Місцева влада вирішила зняти промовідео, щоб підвищити інтерес до муніципалітету серед туристів.
"У Нью-Йорку є все, у нас - нічого. В Парижі є пам'ятники, у нас - нічого. У вас є ресторани, ми пропонуємо дещо ... з нічого", - йдеться в ролику.
Водночас "нічого" виявляється досить різноманітним і включає в себе сауну, мальовничі пейзажі, рок-концерти й смачні страви з риби. Серед сильних сторін Падасйокі згадують чистоту, простоту та безпеку.
Слоганом став вираз "Experience nothing" ("Відчуй нічого"). Проморолик вартістю 5000 євро зняли лише за два дні.
За словами Марії Віртанен, що відповідає в адміністрації Падасйокі за туризм, муніципалітет і надалі рекламуватиме себе як місце, де можна "відчути нічого".


У Шотландії річка вкрилася "крижаними млинцями"
На шотландській річці Хелмсдейл утворився незвичайний крижаний покрив.
Поверхню вкрили десятки "крижаних млинців" різних розмірів, повідомляє Daily Mail.
Свідком унікального природного явища став 31-річний Деніел Нoррі, який його й сфотографував.
Найчастіше цей рідкісний природний феномен зустрічається в Балтійському морі, а також навколо Антарктики.

У Києві малюків Кия, Щека, Хорива і Либідь вбрали у новорічні костюми 13 грудня 2019 НОВИНИ ТУРИЗМУ Статуї малюків-засновників міста - Кия, Щека, Хорива і Либідь - на Поштовій площі традиційно вбрали у новорічні костюми. Рік тому малюків в перший раз нарядили в зимові вбрання / Інформатор У Києві статуї малюків-засновників міста - Кия, Щека, Хорива і Либідь - на Поштовій площі традиційно вбрали у новорічні костюми. Про це повідомляє Інформатор. Інформатор Хлопчиків одягли в теплі штани, хутряні козацькі шапки і зимові кожухи, у кожного свій колір. Їхню сестру Либідь нарядили в довгу бірюзову спідницю з золотистим візерунком, теплий блискучий кожух, а на голову пов'язали білу хустку. Інформатор Сам пам'ятник відкрили у 2017 році. Рік тому малюків в перший раз нарядили в зимові вбрання. Минулого разу їх прикрашали до Дня захисника України. На хлопчиках була українська військова форма різних часів, а Либідь одягли в вишите плаття і жовто-синій платочок.
 Google назвав Топ 10 найпопулярніших тревел-напрямків 2019 року 14:56, 13 грудня 2019 НОВИНИ ТУРИЗМУ 197 0 Поїздка в Мальдіви виявилася найпопулярнішим пошуковим запитом.  Мальдіви очолили рейтинг / фото wikipedia.org/Gzzz Глобальний пошуковик Google опублікував дані пошукових запитів за 2019 рік. Одна з категорій у звіті - це напрямки для подорожей. Читайте також В ОАЕ відкрився найбільший у світі 3D музей У своєму щорічному звіті про пошукові запити за рік Google назвав тревел-напрямки, які викликали найбільший інтерес у користувачів. Дані наведені на основі такого запиту як Поїздка до (Trip to). Поїздка в Мальдіви виявилася найпопулярнішим пошуковим запитом.
Топ 10 найпопулярніших тревел-напрямків 2019 року: 1. Мальдіви 2. Японія 3. Бора-Бора 4. Лас-Вегас 5. Мексика 6. Аляска 7. Новий Орлеан 8. Каліфорнія 9. Нью-Йорк 10. Коста-Ріка

Новий рік у Києві: з'явилося відео підготовки до свят у столиці 14:06, 13 грудня 2019 НОВИНИ ТУРИЗМУ 261 0 На головній ялинці випробували запалення вогників. Головну ялинку вже прикрасили новорічними вогниками та іграшками / фото УНІАН Мер Києва та голова КМДА Віталій Кличко оприлюднив відео з приготуванням святкових локацій у столиці та показав, який вигляд матиме ялинка з гірляндами на Софійській площі. Дерево вже прикрасили новорічними вогниками та іграшками. "Також на площі скоро з’являться "Чотири королівства" з казки про Лускунчика", - йдеться у повідомленні Кличка.  Читайте також У центрі Києва почали встановлювати головну ялинку країни (фото) Зводять святкове містечко і на Подолі – на Контрактовій площі. Новорічні ярмарки розпочнуться з 14 грудня. А 19-го грудня, в день святого Миколая, о 19:00  відбудеться урочисте запалення вогнів на головній ялинці на Софійській площі. Утім, якщо вам немає сил чекати – короткий фрагмент того, як вона виглядатиме, є наприкінці відео мера. Загалом на новорічні свята заплановано шість концертних програм на Софійській та Контрактовій площах. Як повідомлялося раніше, головна ялинка країни цьогоріч буде висотою 30 метрів, а вага її - понад 100 тонн. Новорічне дерево збірне, а його конструкція складатиметься із сосен та ялиці, вирощених у лісах Житомирщини. Прикрасять її 750 іграшками та трьома кілометрами гірлянд теплих кольорів: червоний, золотий та білий. А сама ялинка буде оточена чотирма казковими королівствами, де будуть відповідні фотозони. 
Головну ялинку країни, яку встановлять в центрі Києва, привезуть із Житомирщини (відео) 19:21, 26 листопада 2019 НОВИНИ ТУРИЗМУ 620 0 Дерева вже чекають на відправку до столиці. Ілюстрація REUTERS На Житомирщині підготували 400 сосен для головної ялинки країни. Про це кореспонденту УНІАН повідомили у прес-службі Житомирського обласного управління лісового та мисливського господарства. Читайте також У центрі Києва почали встановлювати головну ялинку країни (фото) "У Радомишльському лісгоспі для збірної конструкції ялинки вже відібрали найкращі сосни. Йдеться про 400 дерев різної довжини. Вони лежать і чекають на відправку", - розповіла УНІАН керівник прес-служби Житомирського обласного управління лісового та мисливського господарства Наталія Хомич. За її даними, 400 хвойних дерев лісівники підготували у Поташнянському лісництві Радомишльського лісгоспу. У попередні роки це лісове господарство  вже двічі постачало у столицю сосни для новорічної ялинки. І цього разу вже до кінця  тижня дерева планують перевезти до Києва. Раніше організатори новорічних свят у столиці розповідали, що різдвяні ярмарки діятимуть на Софійській та Контрактовій площах. Відкриття містечок відбудеться 14 грудня, а головну ялинку країни урочисто запалять 19 грудня. 
У Новій Зеландії тривають пошуки постраждалих від виверження вулкану (відео) 18:36, 11 грудня 2019 НОВИНИ ТУРИЗМУ 224 0 За попередніми підрахунками постраждалих не менше дев'яти. Шанси знайти усіх живими - мізерні. У Новій Зеландії тривають пошуки туристів, які зникли після виверження вулкана У Новій Зеландії тривають пошуки туристів, які загубилися після виверження вулкану. Про це йдеться у сюжеті ТСН. Читайте також Українка без підготовки та спеціального обладнання підкорила активний вулкан на Балі (відео) За попередніми підрахунками їх аж 9. Шанси знайти усіх живими - мізерні, кажуть надзвичайники. Та й поновити рятувальні роботи через активність вулкана поки що неможливо. Фатальне виверження на острові Уайт-Айленд сталося напередодні. На той момент неподалік самісінького кратера були 47 туристів зі США, Австралії, Німеччини, Китаю та інших країн. Їх накрили отруйні пекучі хмари попелу із кратера. Як повідомляв УНІАН, востаннє вулкан вивергався у 2016 році, проте тоді мова йшла лише про короткочасний викид попелу. Одне з найбільш серйозних вивержень було зафіксовано у 2001 році. Наразі в результаті виверження вулкана на острові Уайт-Айленд в Новій Зеландії загинули шість осіб. Якщо ви знайшли помилку, видiлiть її мишкою та натисніть Ctrl+Enter Теги: #Нова Зеландія#відео#виверження вулкана этот материал доступен на русском У КМДА назвали число туристів, які відвідали Київ у 2019 році 17:41, 11 грудня 2019 НОВИНИ ТУРИЗМУ 323 0 Столиця цьогоріч отримала 61 млн гривень туристичного збору. Київ цьогоріч відвідали мільйони туристів / фото УНІАН Київ за 9 місяців 2019 року відвідали півтора мільйона іноземних туристів, ще 2,2 мільйона - українців. Про це повідомляє прес-служба КМДА. В управлінні туризму пояснили, що за цей період місто отримало 61 млн гривень туристичного збору. У КМДА кажуть, що працюють для покращення якості послуг, які надаються туристам. "Здійснюються регулярні рейди по проблемних хостелах за затвердженим графіком. Наразі 105 таких приміщень уже перевірено. І лише близько десятка із них справно сплачують податки, туристичний збір і відповідають санітарним нормам", - повідомила голова постійної комісії з питань культури Вікторія Муха. Читайте також Матраци, телевізори і лавочки: з люкс-готелів найчастіше крадуть габаритні предметиCtrl+Enter Теги: #КМДА#туристипогода у Києві этот материал доступен на русском Як у Києві встановлюють ялинку та новорічне містечко (фоторепортаж) 17:45, 04 грудня 2019 ФОТОЗВІТИ 531 0 На Софійській площі розпочався монтаж дерева і сцени. ‹› 1/10 У Києві на Софійському майдані встановлюють головну ялинку країни. Кілька сотень невеликих сосен збирають воєдино на каркасі. Читайте також На Контрактовій площі у Києві почали встановлювати новорічну ялинку (фото) Фотокореспондент УНІАН зняв, як монтують новорічне містечко у центрі столиці й головну прикрасу площі - ялинку. Відкриють новорічну красуню традиційно в День святого Миколая 19 грудня. Раніше повідомлялося, що на Софійській площі в цьому році буде класичне європейське Різдво в німецькому стилі. Вже 14 грудня на площі з'являться чотири казкові локації. Їх розділять на "королівства". Якщо ви знайшли помилку, видiлiть її мишкою та натисніть Ctrl+Enter Теги: #Київ#Новий рік#ялинка на Софійській площі#Софійська площапогода у Києві этот материал доступен на русском На Контрактовій площі у Києві почали встановлювати новорічну ялинку (фото) 12:49, 04 грудня 2019 НОВИНИ ТУРИЗМУ 415 0 Тут уже майже закінчили заливати ковзанку й зводять будиночки для новорічного ярмарку. Ялинка на площі буде поряд із колесом огляду / фото: kiev.informator.ua Дух новорічно-різдвяних свят уже щосили огортає Київ. Святкову ялинку почали ставити і на Контрактовій площі. Читайте також "Календарна реформа" у церкві: у ПЦУ готові святкувати Різдво 25 грудня Як повідомляє "Інформатор", Контрактова площа помітно змінилася - на тлі колеса огляду з'явився силует майбутньої ялинки, а на проїжджій частині майже готова ковзанка. На місці, де нещодавно можна було вільно гуляти, лежать елементи майбутньої великої ялинки. Їх закріплять на спеціальному каркасі, який уже зібраний. Після того, як ялинка буде готова і засяє вогнями, вона створить гарний дует з уже улюбленим для багатьох колесом огляду. Тут же майже закінчили заливку ковзанки й зводять будиночки для новорічного ярмарку. kiev.informator.ua kiev.informator.ua Ялинку на Подолі відкриють 14 грудня. Як повідомляв УНІАН, напередодні у столиці на Софійській площі почали монтувати головну ялинку країни. Декілька сотень невеликих дерев, переважно сосон і ялинок, збирають докупи на металевому каркасі.

Детальніше читайте на УНІАН: https://www.unian.ua/tourism/news/10790348-u-noviy-zelandiji-trivayut-poshuki-postrazhdalih-vid-viverzhennya-vulkanu-video.html
SkyUp навесні запустить рейси з Києва в італійський Барі 12:09, 12 листопада 2019 НОВИНИ ТУРИЗМУ 578 0 Рейси виконуватимуться двічі на тиждень, починаючи з 30 березня 2020 року. Барі - місто-порт на півдні Італії / Фото en.wikipedia.org Українська авіакомпанія SkyUp з 30 березня 2020 року запустить рейси з Києва в Барі (Італія), повідомила прес-служба авіаперевізника. Читайте також Ryanair ввів "рятувальний тариф" на маршрути Київ-Краків у зв'язку зі скасуванням подібних рейсів МАУ Рейси планується здійснювати двічі на тиждень: по понеділках і п'ятницях. Вартість квитка в один кінець - від 1694 грн (без багажу). Відзначається, що квитки вже можна придбати на сайті компанії. Як повідомляв УНІАН, SkyUp Airlines з 28 грудня по 1 лютого запустить рейси з Києва в Зальцбург (Австрія). Авіакомпанія SkyUp зареєстрована в Києві в 2016 році, його засновником є компанія "ACS-Україна" Тетяни Альби і Юрія Альби, яким також належить туроператор Join Up.

Аеропорт «Київ» відновив роботу після неправдивого повідомлення про мінування 13:46, 28 жовтня 2019 НОВИНИ ТУРИЗМУ 428 0 Прес-служба аеропорту повідомила, що після перевірки вибухових пристроїв не виявлено. У столиці до оперативних служб надійшли повідомлення про замінування аеропорту "Київ" / фото УНІАН Міжнародний аеропорт "Київ" ім. Ігоря Сікорського, другий в Україні за величиною пасажиропотоку, відновив роботу після неправдивого повідомлення про мінування. Про це УНІАН повідомила прес-служба аеропорту. Читайте також Аеропорт "Київ" скасував декілька рейсів через густий туман «Аеропорт працює в штатному режимі. Була евакуація і перевірка після того, як в поліцію надійшло анонімне попередження про те, що заміновано аеропорт, обласну лікарню», - йдеться в повідомленні. Відзначається, що після перевірки вибухових пристроїв не виявлено. Як повідомляв УНІАН, сьогодні в Києві близько 11.00 до оперативних служб надійшли повідомлення про мінування міжнародного аеропорту «Київ» імені Сікорського (Жуляни), будівлі СБУ і лікарні. За підсумками 2018 року аеропорт "Київ" збільшив пасажиропотік на 52% - до 2,8 млн осіб. Аеропорт "Київ" ім. І.Сікорського є одним з найстаріших аеропортів України і працює з 1924 року. У 2012 році була завершена реконструкція аеропорту і будівництво одразу кількох нових терміналів, включаючи центральний термінал «А» і віп-термінал для бізнес-авіації.
