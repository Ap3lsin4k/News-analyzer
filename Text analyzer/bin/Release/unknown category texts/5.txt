Подорожі в ЄС: в Кабміні розповіли, що буде з безвізом для українців
Подорожі в ЄС: в Кабміні розповіли, що буде з безвізом для українців
Безвізовий режим України з країнами Євросоюзу продовжить діяти, незважаючи на обмеження через пандемію коронавірусу. Про це розповіла віце-прем’єр з євроінтеграції Ольга Стефанишин.

“Він є, був і продовжує бути. Так, є певні обмеження, але вони пов’язані із заходами попередження пандемії, а не з наявністю або відсутністю безвізу. Це тимчасові обмеження, які діють не тільки щодо України, а щодо тих країн, з якими у ЄС є як безвізовий, так і візовий режим. Вони не впливають на оцінку виконання Україною критеріїв безвізу”, – пояснила вона.

Чиновниця нагадала, що 11 червня Єврокомісія ухвалила рекомендації щодо ослаблення обмежень на подорожі на території ЄС.

“Там також немає жодних положень, які б поєднували обмеження, пов’язані з пандемією, і політичний дискурс щодо безвізу. Тому це не є предметом діалогу”, – уточнила вона. Розповідаючи, коли ЄС може відкрити кордони для українців, Стефанишина назвала цей процес плавним. “І в міру того, як Україна буде демонструвати ефективність карантинних заходів, ми зможемо бути наполегливішими щодо відкриття сполучення або повернення до оригінальних умов безвізу. Тобто це залежить і від України, і від ЄС. Але можна бути впевненими, що обмеження, пов’язані з коронакризою, поступово будуть скасовувати”, – зазначила віце-прем’єр.